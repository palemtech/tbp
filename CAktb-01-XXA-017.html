<!DOCTYPE html>
<html>
<head>
<meta charset="utf-8" />

<meta property="og:title" content="Alkitab Tejemahan Palembang">
<meta property="og:description" content="Terjemahan Alkitab dalem baso Palembang.">
<meta name="viewport" content="width=device-width, initial-scale=1">
<meta name="theme-color" content="#6C0000">
<title>Cerito Alkitab 17</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />

<link rel="manifest" href="./manifest.webmanifest" />
<link rel="apple-touch-icon" href="./icons/apple-touch-icon.png" />

<link rel="stylesheet" type="text/css" href="css/sab-stylesheet.css" />

<script type="text/javascript">

$(document).ready(function() {
});

// Chapters
var chapters = [ { start: 1, end: 50 }];
var hasIntro = false;
var baseRef  = "CAktb-01-XXA-";


</script>
</head>

<body class="browser" dir="LTR">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='CAktb-01-XXA-016.html' title='Previous Chapter'>&nbsp;&nbsp;&lt;&nbsp;&nbsp;</a></span>
  <span id="book-selector">&nbsp;&nbsp;Cerito Alkitab&nbsp;&nbsp;</span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;17&nbsp;&nbsp;</a></span>
  <span class="button"><a href='CAktb-01-XXA-018.html' title='Next Chapter'>&nbsp;&nbsp;&gt;&nbsp;&nbsp;</a></span>
</div>
</div>

<div id="content">

<div class="c">17</div> 

<div class="s"><div id="s1">Pejanjian Allah ke Daód</div></div>
<div class="pc"><span class="it">[<a href="https://www.youtube.com/watch?v=5Kri7w9egyE" class="web-link">Tonton di YouTube</a>]</span></div>
<div class="p">Rajo petamo di Israel iola Saól. Dio ni wongnyo jolor jugo belagak, pecak yang disenengi wong-wong Israel. Pas awalnyo Saól ni ngerjoke gaweannyo dengen bagós, tapi abés tu dio jadi wong jahat yang idak nóróti Allah. Jadi Allah mélé wong laén óntók jadi rajo gantike dio.</div>
<div class="p">Allah mélé sikok lanang Israel yang masé mudo óntók jadi rajo gantike Saól. Namonyo Daód. Dio ni dari Dósón Betlehem, trós gaweannyo ngórós domba. Pas nyago domba, Daód perna mbunu singo samo beruang yang nyerang domba-dombanyo. Daód ni wong yang renda ati jugo bener, dio ni jugo pecayo trós nórót samo Allah.</div>
<div class="p">Daód jadi tentra jugo pemémpén yang hebat. Pas dio masé mudo, dio betempór ngelawan raksasa yang benamo Goliat. Goliat ni iola prajórét yang telaté, kuat nian, trós tingginyo ampér tigo meter! Tapi Allah mbantu Daód mbunu Goliat trós nyelametke wong Israel. Abés tu, Daód menangke banyak petempóran dari mósó-mósó Israel, sampe-sampe banyak wong muji dio.</div>
<div class="p">Saól jadi sérék karno rakyat ni lebé cinto samo Daód daripado dio. Saól terós nyobo óntók mbunu Daód. Jadi Daód singitan dari Saól. Kapan ari, Saól ni lagi nyari Daód supayo pacak mbununyo. Saól masók ke jeró goa yang samo di mano Daód lagi singitan dari Saól, cuman Saól dak nyingok dio. Jarak Daód ni la parak nian dengen Saól. Daód pacak bae mbunu Saól, tapi idak dilakukenyo. Sebaléknyo, Daód netak baju Saól óntók mbuktike amen dio dak bakal mbunu Saól óntók gantikenyo jadi rajo.</div>
<div class="p">Ahérnyo, Saól mati di petempóran, trós Daód jadi rajo Israel. Dio ni rajo yang baék. Wong-wong cinto samo dio. Allah mberkahi Daód trós mbékén dio berasél. Daód bejuang di banyak petempóran, trós Allah nolong dio ngalake mósó-mósó Israel. Daód naklókke Yerusalem, trós nyadikenyo ibu kota kerajaannyo. Selamo Daód mrénto, Israel jadi kuat jugo kayo.</div>
<div class="p">Daód nak mbangón Ruma Agóng Allah di mano slóró wong Israel pacak nyemba jugo ngenjók kórban ke Allah. Selamo kiro-kiro 400 taón, wong-wong la nyemba Allah jugo ngenjókke kórban di Kemah Petemuan yang dibangón Musa.</div>
<div class="p">Allah ngótós Nabi Natan óntók nyampeke pesen ni ke Daód, “Karno kau iola lanang pejuang, kau idak bakal mbangón Ruma Agóng ni óntók Aku. Anak kaula yang bakal mbangónnyo. Tapi, Aku bakal mberkahi kau. Sala sikok dari ketórónan kau bakal mrénto jadi rajo umat Aku selamonyo!” Sikok-sikoknyo ketórónan Daód yang pacak mrénto selamonyo iola Almasi. Almasi ni iola Wong Yang Dilanték Allah yang bakal nyelametke wong-wong di dunio dari duso dio wong</div>
<div class="p">Pas Daód ndengerke kato-kato ni, dio langsóng ngucap sókór trós muji Allah soalnyo Allah la bejanji ngenjókke kehormatan besak ni, jugo banyak berkah. Daód idak tau kapan Allah bakal ngelakuke pasal-pasal ni. Tapi nyatonyo, wong Israel harós nunggu lamo sebelóm Almasi dateng, kiro-kiro ampér 1.000 taón.</div>
<div class="p">Daód mrénto dengen adél jugo stio selamo betaón-taón, trós Allah mberkahi dio. Tapi, pas ahér édópnyo, dio békén duso yang besak di mato Allah.</div>
<div class="p">Kapan ari tu, pas prajórét-prajórét Daód lagi pegi betempór, dio ke jabo istana trós nyingok sikok betino belagak lagi mandi. Namo betino tu Batsyeba.</div>
<div class="p">Bukannyo pegi, Daód mala ngérém sikok wong óntók gawak betino tu ke dio. Daód tédók dengen betino tu, trós ngérém dio balék ke rumanyo. Dak lamo abés tu, betino tu ngérém pesen ke Daód ngenjók tau amen dio bónténg.</div>
<div class="p">Lakinyo Batsyeba, yang benamo Uria, iola sala sikok prajórét tebaéknyo Daód. Daód manggél Uria balék dari petempóran trós ngongkon dio pegi ke bininyo. Tapi Uria ni dak galak balék sementaro tentra yang laénnyo betempór. Laju Daód ngérém Uria balék ke petempóran lagi. Trós Daód ngenjók prénto supayo Uria ditempatke di petempóran yang paléng hebat mangko dio tebunu.</div>
<div class="p">Pas Uria la tebunu, Daód ngawéni Batsyeba. Abés tu Batsyeba ngelaérke sikok kupek lanang. Allah mara nian dengen apo yang dilakuke Daód. Jadi Allah ngótós Nabi Natan óntók ngenjók tau Daód pecak apo kejahatannyo. Daód betobat dari dusonyo, trós Allah ngampóni dio. Selamo siso édópnyo, Daód pecayo jugo nóróti Allah, mugola pas dio saro.</div>
<div class="p">Tapi kupek lanang Daód tu mati. Itula hókóman óntók duso Daód. Jugo ado kerébótan dalem kluargo Daód selamo siso édópnyo, trós kekuasoan Daód jadi nórón. Mugola Daód perna dak stio samo Allah pecak waktu tu, Allah masé stio samo janji-janji-Nyo. Karno tu, Batsyeba ngelaérke kupek laénnyo yang benamo Suleiman.</div>
<div class="p">Sikok cerito Alkitab dari: 1 Samuel 10; 15–19; 24; 31; 2 Samuel 5; 7; 11–12</div>
</div>
<script type='text/javascript' src='./pwa-main.js'></script>
<script>
var coll = document.getElementsByClassName("collapsible-button");
var i;

for (i = 0; i < coll.length; i++) {
    coll[i].addEventListener("click", function() {
        this.classList.toggle("active");
        var content = this.nextElementSibling;
        if (content.style.maxHeight){
            content.style.maxHeight = null;
        } else {
            content.style.maxHeight = content.scrollHeight + "px";
        }
    });
}
</script>
</body>
</html>
